Penggak PKK Ngider Bali, Wantu Krama Kalimbak Covid-19 ring Gianyar 
*  15 Juni 2020
 
*  21:06 WITA
 
*  News

GIANYAR, Balitopnews.com. Ketua TP PKK Provinsi Bali Putri Koster mewali tedun nyaluran wantuan sembako pinaka cihna eling majeng semeton ring masan gering covid-19 melarapan Program Penggak PKK sane kalaksanayang ring Desa Tampaksiring, Kecamatan Tampaksiring, Gianyar, Soma 15 Juni 2020.
 
Ring pewarahane Putri Koster maosan parikrama Penggak PKK ring semeng puniki memargi saking peturunan pare krama TP PKK Provinsi Bali lan TP PKK Kabupaten Gianyar miwah CSR saking Bank BPD Bali Cabang Gianyar.
 
"Parikrama puniki nenten ngangge prebea saking APBD," teges Putri Koster. 
 
Istri Gubernur Bali I Wayan Koster puniki taler nangian kramane mangda setata nyarengin pikeling pemerintah indik protokol kesehatan sekadi ngangge masker, ngewasuh tangan antuk sabun ring toya maembah, saling maedohan miwah nyaga imun angga mangda tetep kenak. 
 
Putri Koster taler nangian kramane  nincapan parikrama HATINYA PKK antuk nagingin natar pakubonan antuk nandur tetaneman sane mawiguna anggen serahina sekadi basa miwah jangan-janganan. Antuk asapunika kulawarga polih ajeng-ajengan sane magizi ring masan gering puniki.
 
Ring Penggak PKK puniki, kirang langkung 50 krama derika ngambil newek-newek sembako sekadi beras, gendis, minyak goreng, adeng, basa, jangan lan woh-wohan sane sampun kasadiayang ring duur meja. Krama sane rauh ngambil sembako punika nyarengin protokol kesehatan nambakin covid-19. 
 
Duk punika taler kaserahang wantuan 5 kursi roda majeng krama sane patut ngamolihang sane pinaka CSR saking Bank BPD Bali Cabang Gianyar. 
 
Ring acara sane taler karauhin Bupati Gianyar I Made Mahayastra miwah Ketua TP PKK Kabupaten Gianyar Surya Adnyani Mahayastra, Putri Koster taler mapunia masker, VCD rohani miwah leaflet indik corona miwah tata titi nambakin corona.
 
Wusan nyerahan wantuan ring acara Penggak PKK, Putri Koster miwah rombongan taler ngicen wantuan sembako majeng pare penyandang difabel ring Yayasan Cahaya Mutiara. Putri Koster taler nangian pare difabel mangda setata mekarya lan nangian taksu dewek santukan makasami embas antuk kirang langkunge. (gix)

