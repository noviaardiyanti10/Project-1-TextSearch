Putri Koster Nyolahan Sasolahan Rejang Pala sane Sampun Mayusa ring Pura Pasamuhan Agung Nongan

Tepet ring rahina Karya Ngusaba Dalem, Ida Bhatara Dalem Mamasar ring Pura Pasamuhan Agung/Pasar Nongan, Desa Pakraman Nongan, Rendang, Karangasem, Soma (8 April 2019)  kasolahang tarian suci/sakral sane sampun mayusa penyatusan warsa sane kasolahang olih krama Desa Nongan inggian punika saking para alit-alit, para deha/truna-truni, miwah krama sane sampun duur. Ring acara punika, Ibu Putri Suastini Koster taler rauh, tur sareng 200 (satak) diri pragina nyolahang sasolahan punika. Pinaka silih sinunggil sang sane oneng ring widang seni tari tur seni sasolahan ring panggung, Ibu Putri Koster ngaturin pamuji sane kalintang mautama majeng ring sang sane sampun mautsaha ngriptayang rekontruksi sasolahan puniki. Dane taler maosang, nangun upaya ngalestariang tur ngarajegang seni budaya sane tambis-tambis pacang punah wantah pinaka wentuk rasa sumeken para kramane ring tetamian para panglingsir utawi para leluhur sane riin. Tios ring punika, utsaha ngalestariang seni mwah budaya taler pinaka cihna sane mapaiketan ring visi Gubernur Bali inggih punika Nangun Sat Kerthi Loka Bali, sane nyumekenang sajeroning ngalestariang seni miwah budaya nenten wantah ring widang sekala kemanten, nanging patut taler katitenin ring widang niskala, inggian punika sane nenten prasida kalempasang ring linggih Ida Sang Hyang Parama Kawi miwah para leluhur sami. "Mapaiketan ring indik punika, titiang mapangapti pamekas majeng ring para yowana utawi generasi muda  sane wenten ring Bali, ngiring ngawit mangkin iraga sareng sami satata ngalinguang, pinaka jalaran anggen ngalimbakang tur ngalestariang seni budaya druwen iraga sami, mustikanipun sane tambis-tambis pacang punah, punika makahawinan utsaha ring sajeroning pacang ngalestariang nenten wantah sawates wacana tur simbolis kemanten, nanging mangda prasida taler nangiang miwah nenten surud-surud ngutsahayang pikamkam pelestarian punika," kadi asapunika baos rabin sang sane nyakrawerti jagat Bali puniki. Katangkilin duk acara sane pateh, silih sinunggil prawartaka tim rekontruksi sasolahan Rejang Pala, Wayan Arya Satyani maosang sasolahan Rejang Pala puniki mawit saking tetamian Pura Pan Balang Tamak sane magenah ring Desa Nongan. Maka pangawitnyane, ring pantaraning krama desa inucap, wenten sane nuturang saparindikan rejang punika wantah marupa gelungan madaging woh-wohan tur kamedalang rikala wenten upacara nanging nenten kasolahang duaning krama ring genah inucap nenten wenten sane uning sapunapi caranipun nyolahang. Duaning kadi asapunika, dane sareng tim saking Institut Seni Indonesia (ISI) Denpasar, ngalaca-laca indik babad utawi sejarah miwah ngaryanin rekontruksi sasolahan rejang puniki. Malih dane nyobyahang, sasolahan puniki madue tatujon anggen sarana nunas ica mangda polih kaselametan, kesuburan sane gemah limpah loh jinawi, pamekasnyane majeng ring subak abian, duaning para pragina kahias antuk gagelungan sane madaging woh-wohan sane mentik ring wawidangan irika. "Titiang mapangapti, dumogi sasolahan puniki prasida dados silih-sinunggil wangun sejarah sane maurip tur kasungkemin ring Desa driki, pamekas ring Pura Pan Balang Tamak, dadosne sejarah punika prasida kauningin, miwah kawigunayang olih para yowana/generasi muda sane maurip ring aab jagat mangkin," kadi punika dane negesang. Ring galah punika, sajabaning ngamargiang pamuspan sinarengan, taler kadagingin antuk acara peresmian komitmen masyarakat Desa Nongan ring sajeroning ngawatesin timbulan sampah/mis plastik sekali pakai manut ring Pergub Nomor 97 Warsa 2018, sane karesmiang olih Bendesa Adat Nongan tur kasaksiang olih Ibu Putri Koster.  ( Balitopnews.com / Amo Bali ) 